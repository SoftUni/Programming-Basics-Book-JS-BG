# Глава 5.2. Повторения (цикли) – изпитни задачи

В предходната глава научихме как да изпълним даден блок от команди **повече от веднъж**. Затова въведохме **`for` цикъл** и разгледахме някои от основните му приложения. Целта на настоящата глава е да затвърдим знанията си, решавайки няколко по-сложни задачи с цикли, давани на приемни изпити. За някои от тях ще покажем примерни подробни решения, а за други ще оставим само напътствия.
Преди да се захванем за работа е добре да си припомним конструкцията на **цикъла `for`**:

![](assets/chapter-5-2-images/00.For-construction-01.png)

**`for` циклите** се състоят от:
 * **Инициализационен блок**, в който се декларира променливата-брояч (**`let i`**) и се задава нейна начална стойност.
 * **Условие за повторение** (**`i <= 10`**), изпълняващо се веднъж, преди всяка итерация на цикъла.
 * **Обновяване на брояча** (**`i++`**) – този код се изпълнява след всяка итерация.
 * **Тяло** на цикъла - съдържа произволен блок със сорс код.

 
## Изпитни задачи

Да решим няколко задачи с цикли от изпити в СофтУни.


## Задача: хистограма
	
Дадени са **n цели числа** в интервала [**1 … 1000**]. От тях някакъв процент **p1** са под 200, процент __p2__ са от 200 до 399, процент **p3** са от 400 до 599, процент **p4** са от 600 до 799 и останалите **p5** процента са от 800 нагоре. Да се напише програма, която изчислява и отпечатва процентите **p1**, **p2**, **p3**, **p4** и **p5**.

**Пример**: имаме n = **20** числа: 53, 7, 56, 180, 450, 920, 12, 7, 150, 250, 680, 2, 600, 200, 800, 799, 199, 46, 128, 65. Получаваме следното разпределение и визуализация:
                          
| **Група**   | **Числа**                                       | **Брой числа** | **Процент**                     |
|-------------|-------------------------------------------------|:---------------|---------------------------------|
| < 200       | 53, 7, 56, 180, 12, 7, 150, 2, 199, 46, 128, 65 | 12             | p1 = 12 / 20 * 100 = 60.00%     |
| 200 … 399   | 250, 200                                        | 2              | p2 = 2 / 20 * 100 = 10.00%      |
| 400 … 599   | 450                                             | 1              | p3 = 1 / 20 * 100 = 5.00%       |
| 600 … 799   | 680, 600, 799                                   | 3              | p4 = 3 / 20 * 100 = 15.00%      |
| ≥ 800       | 920, 800                                        | 2              | p5 = 2 / 20 * 100 = 10.00%      |

### Входни данни

На първия ред (аргумент) от входа стои цялото число **n** (1 ≤ **n** ≤ 1000), което представлява броя редове с числа, които ще ни бъдат подадени. На следващите **n реда (аргумента)** стои **по едно цяло число** в интервала [**1 … 1000**] – числата, върху които да бъде изчислена хистограмата.

### Изходни данни

Да се отпечата на конзолата **хистограма от 5 реда**, всеки от които съдържа число между 0% и 100%, форматирано с точност две цифри след десетичния знак (например 25.00%, 66.67%, 57.14%).

### Примерен вход и изход

<table>
<thead>
<tr>
<th align="left"><strong>Вход</strong></th>
<th align="left"><strong>Изход</strong></th>
<th align="left"><strong>Вход</strong></th>
<th align="left"><strong>Изход</strong></th>
</tr>
</thead>
<tbody>
<tr>
<td valign="top"><strong>3</strong><br>1<br>2<br>999</td>
<td valign="top">66.67%<br>0.00%<br>0.00%<br>0.00%<br>33.33%</td>
<td valign="top"><strong>4</strong><br>53<br>7<br>56<br>999</td>
<td valign="top">75.00%<br>0.00%<br>0.00%<br>0.00%<br>25.00%</td>
</tr>
</tbody>
</table>

<table>
<thead>
<tr>
<th align="left"><strong>Вход</strong></th>
<th align="left"><strong>Изход</strong></th>
<th align="left"><strong>Вход</strong></th>
<th align="left"><strong>Изход</strong></th>
</tr>
</thead>
<tbody>
<tr>
<td valign="top"><strong>7</strong><br>800<br>801<br>250<br>199<br>399<br>599<br>799</td>
<td valign="top">14.29%<br>28.57%<br>14.29%<br>14.29%<br>28.57%</td>
<td valign="top"><strong>9</strong><br>367<br>99<br>200<br>799<br>999<br>333<br>555<br>111<br>9</td>
<td valign="top">33.33%<br>33.33%<br>11.11%<br>11.11%<br>11.11%</td>
</tr>
</tbody>
</table>

<table>
<thead>
<tr>
<th align="left"><strong>Вход</strong></th>
<th align="left"><strong>Изход</strong></th>
</tr>
</thead>
<tbody>
<tr>
<td valign="top"><strong>14</strong><br>53<br>7<br>56<br>180<br>450<br>920<br>12<br>7<br>150<br>250<br>680<br>2<br>600<br>200</td>
<td valign="top">57.14%<br>14.29%<br>7.14%<br>14.29%<br>7.14%</td>
</tr>
</tbody>
</table>

### Насоки и подсказки

Програмата, която решава този проблем, можем да разделим мислено на три части:

  * **Прочитане на входните данни** – в настоящата задача това включва прочитането на числото **n**, последвано от **n на брой цели числа**, всяко на отделен ред.
  * **Обработка на входните данни** – в случая това означава разпределяне на числата по групи и изчисляване на процентното разделение по групи.
  * **Извеждане на краен резултат** – отпечатване на хистограмата на конзолата в посочения формат.
  
#### Прочитане на входните данни
  
Преди да преминем към самото прочитане на входните данни трябва да **декларираме променливите**, в които ще ги съхраняваме:
  
![](assets/chapter-5-2-images/01.Histogram-01.png)

В променливата **`n`** ще съхраняваме броя на числата, които ще трябва да четем. Допълнително си декларираме и променливите **`p1`**, **`p2`** и т.н., в които ще пазим броя на числата от съответната група.

След като сме си декларирали нужните променливи, можем да пристъпим към обработката на входните данни.

#### Обработка на входните данни
  
За да прочетем и разпределим всяко число в съответната му група, ще си послужим с **`for` цикъл** от **0** до **`n`** (броя на числата). Всяка итерация на цикъла ще прочита и разпределя **едно единствено** число (**`currentNum`**) в съответната му група. За да определим   дали едно число принадлежи към дадена група, **правим проверка в съответния ѝ диапазон**. Ако това е така - увеличаваме броя на числата в тази група (**`p1`**, **`p2`** и т.н.) с 1:  

![](assets/chapter-5-2-images/01.Histogram-03.png)

След като сме определили колко числа има във всяка група, можем да преминем към изчисляването на процентите, което е и главна цел на задачата. За това ще използваме следната формула:

<p align="center"><strong>(процент на група) = (брой числа в група) / (брой на всички числа) * 100 </strong></p>

Тази формула в програмния код изглежда по следния начин:

![](assets/chapter-5-2-images/01.Histogram-04.png)

В условието е казано, че процентите трябва да са **с точност две цифри след десетичната точка**. Имайки това предвид, към формулата добавяме метода **`.toFixed(...)`** и за първата променлива тя ще изглежда така: 

```javascript
p1Percentage = (p1 / n * 100).toFixed(2);
//Добавете формулите за останалите променливи
```

За да стане още по-ясно какво се случва, нека разгледаме следния пример:

|Вход|Изход|
|--------|---------|
|**3**<br>1<br>2<br>999|66.67%<br>0.00%<br>0.00%<br>0.00%<br>33.33%|

В случая **`n = 3`**.
За цикъла имаме:
   -   	**`i = 0`** - прочитаме числото 1, което е по-малко от 200 и попада в първата група (**`p1`**), увеличаваме брояча на групата с 1.
   -   	**`i = 1`** – прочитаме числото 2, което отново попада в първата група (**`p1`**) и увеличаваме брояча ѝ отново с 1.
   -   	**`i = 2`** – прочитаме числото 999, което попада в последната група (**`p5`**), защото е по-голямо от 800, и увеличаваме брояча на групата с 1.
   
След прочитането на числата в група **`p1`** имаме 2 числа, а в **`p5`** имаме 1 число. В другите групи **нямаме числа**. Като приложим гореспоменатата формула, изчисляваме процентите на всяка група.

#### Извеждане на краен резултат
  
Остава само да отпечатаме получените резултати:

![](assets/chapter-5-2-images/01.Histogram-06.png)

### Тестване в Judge системата

Тествайте решението си тук: [https://judge.softuni.bg/Contests/Practice/Index/934#0](https://judge.softuni.bg/Contests/Practice/Index/934#0).


## Задача: умната Лили

Лили вече е на **N години**. За всеки свой **рожден ден** тя получава подарък. За **нечетните** рождени дни (1, 3, 5, …, n) получава **играчки**, а за всеки **четен** (2, 4, 6, …, n) получава **пари**. За **втория рожден ден** получава **10.00 лв.**, като **сумата се увеличава с 10.00 лв. за всеки следващ четен рожден ден** (2 -> 10, 4 -> 20, 6 -> 30 и т.н.). През годините Лили тайно е спестявала парите. **Братът** на Лили, в годините, които тя **получава пари**, **взима по 1.00 лев** от тях. Лили **продала играчките**, получени през годините, **всяка за P лева** и добавила сумата към спестените пари. С парите искала да си **купи пералня за X лева**. Напишете програма, която да пресмята **колко пари е събрала** и дали ѝ **стигат да купи пералня**.

### Входни данни

Програмата прочита **3 числа** (аргумента), въведени от потребителя, на отделни редове:

   - **Възрастта** на Лили – **цяло число** в интервала [**1 … 77**].
   - **Цената на пералнята** – число в интервала [**1.00 … 10 000.00**].
   - **Единична цена на играчка** – **цяло число** в интервала [**0 … 40**].

### Изходни данни

Да се отпечата на конзолата един ред:

  * Ако парите на Лили са достатъчни:
    * "**Yes! {N}**" – където **N** е остатъка пари след покупката
  * Ако парите не са достатъчни:
    * "**No! {M}**" – където **M** е сумата, която не достига
  * Числата **N** и **M** трябва да са **форматирани до втория знак след десетичната точка**.

### Примерен вход и изход

<table>
<thead>
<tr>
<th align="left"><strong>Вход</strong></th>
<th align="left"><strong>Изход</strong></th>
<th align="left"><strong>Коментари</strong></th>
</tr>
</thead>
<tbody>
<tr>
<td valign="top">10<br>170.00<br>6</td>
<td valign="top">Yes! 5.00</td>
<td valign="top"><p><strong>Първи рожден ден</strong> получава <strong>играчка</strong>; <strong>2ри</strong> -> <strong>10 лв.</strong>; 3ти -> играчка; <strong>4ти</strong>  -> 10 + 10 = <strong>20 лв.</strong>; 5ти -> играчка; <strong>6ти</strong> -> 20 + 10 = <strong>30 лв.</strong>; 7ми -> играчка; <strong>8ми</strong> -> 30 + 10 = <strong>40 лв.</strong>; 9ти -> играчка; <strong>10ти</strong> -> 40 + 10 = <strong>50 лв</strong>.<br>
<strong>Спестила е</strong> -> 10 + 20 + 30 + 40 + 50 = <strong>150 лв.</strong>. Продала е <strong>5 играчки по 6 лв. = 30 лв.</strong>.<br>
<strong>Брат ѝ взел 5 пъти по 1 лев = 5 лв</strong>. <strong>Остават</strong> -> 150 + 30 – 5 = <strong>175 лв</strong>.
<strong>175 &gt;= 170</strong> (цената на пералнята) <strong>успяла</strong> е да я купи и са ѝ <strong>останали</strong> 175-170 = <strong>5 лв</strong>.
</p></td>
</tr>
<tr>
<td valign="top">21<br>1570.98<br>3</td>
<td valign="top">No! 997.98</td>
<td valign="top"><p><strong>Спестила е 550 лв.</strong>. <strong>Продала</strong> е <strong>11 играчки</strong> по <strong>3 лв.</strong> = <strong>33 лв</strong>. Брат ѝ <strong>взимал 10 години по 1 лев</strong> = <strong>10лв</strong>. <strong>Останали</strong> 550 + 33 – 10 = <strong>573 лв.</strong> <br>
<strong>573 &lt; 1570.98</strong> – <strong>не е успяла</strong> да купи пералня. <strong>Не ѝ достигат</strong> 1570.98–573 = <strong>997.98 лв.</strong></p></td>
</tr>
</tbody>
</table>    

### Насоки и подсказки

Решението на тази задача, подобно на предходната, също можем да разделим мислено на три части – **прочитане** на входните данни, **обработката** им и **извеждане** на резултат.

![](assets/chapter-5-2-images/02.Smart-lilly-01.png)

Отново започваме с избора на подходящи имена на променливите. За годините на Лили (**`age`**), цената на пералнята (**`washingMachinePrice`**) и за единичната цена на играчката (**`toyPrice`**). В кода по-горе **декларираме** и **инициализираме** (присвояваме стойност)  също и променливите за броя на играчките (**`toysCount`**), както и парите от рождените дни (**`moneyFromBirthdays`**):

![](assets/chapter-5-2-images/02.Smart-lilly-02.png)

С **`for` цикъл** преминаваме през всеки рожден ден на Лили. Когато водещата променлива е **нечетно число**, увеличаваме броя на **играчките**. Проверката за четност осъществяваме чрез **деление с остатък** (**`%`**) **на 2** – когато остатъкът е 0, числото е **четно**, а при остатък 1 - **нечетно**. Обратно, когато водещата променлива е **четно число**, това означава, че Лили е **получила пари** и съответно прибавяме тези пари към общите ѝ спестявания. **Увеличаваме** стойността на променливата **`moneyFromBirthdays`**, т.е. **увеличаваме с 10** сумата, която тя ще получи на следващия си рожден ден. Едновременно с това **изваждаме по 1 лев** - парите, които брат ѝ взема. Използваме съкратено записване, като добавяме два минуса след последния знак на променливата ( **`moneyFromBirthdays--`**):

![](assets/chapter-5-2-images/02.Smart-lilly-03.png)

Вероятно ще се затрудните с пресмятането на парите за рождените дни, ако оставите бонуса да се натрупва по следния начин:

```javascript 
moneyFromBirthdays += 10;
```
Финалният резултат е **10 х 5 = 50**, докато на нас ни е нужен **10 + 20 + 30 + 40 + 50 = 150**. Можем да решим проблема с допълнителна променлива (**`bonusMoney`**):

```javascript
bonusMoney += 10; 
moneyFromBirthdays += bonusMoney;
```

Или да включим стойността на променливата **`i`**, която **отброява повторенията** и разделим на **2**:

```javascript
moneyFromBirthdays += 10 * i/2;
```

Към спестяванията на Лили прибавяме и парите от продадените играчки:

![](assets/chapter-5-2-images/02.Smart-lilly-04.png)

Накрая остава да отпечатаме получените резултати, като се съобразим с форматирането, указано в условието, т.е. сумата трябва да е **закръглена до две цифри след десетичния знак**:

![](assets/chapter-5-2-images/02.Smart-lilly-05.png)

За да спестим създаването на допълнителни променливи, използваме шаблонен литерал - **`${израз}`**. Той представлява текстов литерал с точно определена поредица от знаци, позволяващ вграждането на изрази. Чрез него можем да извършим изчислението и директно да включим резултата в текстовия низ.

### Тестване в Judge системата

Тествайте решението си тук: [https://judge.softuni.bg/Contests/Practice/Index/934#1](https://judge.softuni.bg/Contests/Practice/Index/934#1).

## Задача: завръщане в миналото

Иванчо е на **18 години** и получава наследство, което се състои от **X сума пари** и **машина на времето**. Той решава **да се върне до 1800 година**, но не знае **дали парите** ще **са достатъчни**, за да живее без да работи. Напишете **програма, която пресмята** дали Иванчо **ще има достатъчно пари**, за да не се налага да работи **до дадена година включително**. Като приемем, че **за всяка четна** (1800, 1802 и т.н.) година ще **харчи 12 000 долара**. За **всяка нечетна** (1801,1803  и т.н.) ще харчи **12 000 + 50 * [годините, които е навършил през дадената година]**.

### Входни данни

Програмата прочита **2 числа (аргумента)**, въведени от потребителя на отделни редове:

  * **Наследените пари** – реално число в интервала [**1.00 … 1 000 000.00**].
  * **Годината, до която трябва да живее (включително)** – цяло число в интервала [**1801 … 1900**].

### Изходни данни

Да се **отпечата** на конзолата **1 ред**. **Сумата** трябва да е **форматирана** до **два знака след десетичния знак**:
  * Ако **парите са достатъчно**:
    * „**Yes! He will live a carefree life and will have {N} dollars left.**“ – където **N** са парите, които ще му останат.
  *	Ако **парите НЕ са достатъчно**:
    * „**He will need {М} dollars to survive.**“ – където **M** е сумата, която **НЕ достига**.

### Примерен вход и изход

<table>
<thead>
<tr>
<th align="left"><strong>Вход</strong></th>
<th align="left"><strong>Изход</strong></th>
<th align="left"><strong>Обяснения</strong></th>
</tr>
</thead>
<tbody>
<tr>
<td valign="top">50000<br>1802</td>
<td valign="top">Yes! He will live a carefree life and<br> will have 13050.00 dollars left.</td>
<td valign="top"><p>1800 &rarr; <strong>четна</strong><br> 
 	&nbsp;	&nbsp;	&nbsp;	&nbsp;  &rarr; <strong>Харчи 12000</strong> долара <br>
  &nbsp;	&nbsp;	&nbsp;	&nbsp;  &rarr; Остават 50000 – 12000 = <strong>38000</strong><br>
1801 &rarr; <strong>нечетна</strong> <br>
	&nbsp;	&nbsp;	&nbsp;	&nbsp;  &rarr; <strong>Харчи</strong> 12000 + <strong>19*50</strong> = 12950 долара<br>
	&nbsp;	&nbsp;	&nbsp;	&nbsp;  &rarr; <strong>Остават</strong> 38000 – 12950 = <strong>25050</strong><br>
1802 &rarr; <strong>четна</strong> <br>
	&nbsp;	&nbsp;	&nbsp;	&nbsp;  &rarr; <strong>Харчи</strong> 12000 долара<br>
	&nbsp;	&nbsp;	&nbsp;	&nbsp;  &rarr; <strong>Остават</strong> 25050 – 12000 = <strong>13050</strong></p></td>
</tr>
<tr>
<td valign="top">100000.15<br>1808</td>
<td valign="top">He will need 12399.85 dollars<br> to survive.</td>
<td valign="top"><p>1800 &rarr; <strong>четна</strong><br> 
  &nbsp;	&nbsp;	&nbsp;	&nbsp;  &rarr; Остават 100000.15 – 12000 = <strong>88000.15</strong><br>
1801 &rarr; <strong>нечетна</strong> <br>
	&nbsp;	&nbsp;	&nbsp;	&nbsp;  &rarr; <strong>Остават</strong> 88000.15 – 12950 = <strong>75050.15</strong><br>
<strong>…</strong><br>
1808 &rarr; <strong>четна</strong> &rarr; -399.85 - 12000 = -12399.85<br>
<strong>12399.85 не достигат</strong>
</p></td>
</tr>
</tbody>
</table>    

### Насоки и подсказки

Методът за решаване на тази задача не е по-различен от тези на предходните, затова започваме **деклариране и инициализиране** на нужните променливи. В условието е казано, че годините на Иванчо са 18, ето защо при декларацията на променливата **`years`** ѝ задаваме начална стойност **18**. Стойностите на другите променливи прочитаме от подадените параметри на функцията: 

![](assets/chapter-5-2-images/03.Back-to-the-past-01.png)

С помощта на **`for` цикъл** ще обходим всички години. **Започваме от 1800** – годината, в която Иванчо се връща, и стигаме **до годината, до която той трябва да живее**. В цикъла проверяваме дали текущата година е **четна** или **нечетна**. Проверката за четност осъществяваме чрез **деление с остатък** (**`%`**) на 2. Ако годината е **четна**, изваждаме от наследството (**`heritage`**) **12000**, a ако е **нечетна**, изваждаме от наследството (**`heritage`**) **12000 + 50 * (годините на Иванчо)**:

![](assets/chapter-5-2-images/03.Back-to-the-past-02.png)

Накрая остава да отпечатаме резултатите, като за целта правим **проверка дали наследството** (**`heritage`**) му е било достатъчно да живее без да работи или не. Ако наследството (**`heritage`**) е **положително число**, отпечатваме: "**`Yes! He will live a carefree life and will have {N} dollars left.`**", а ако е **отрицателно число**: "**`He will need {М} dollars to survive.`**". Не забравяме да форматираме сумата до два знака след десетичната точка.

**Hint**: Обмислете използването на метода **`Math.abs(…)`** при отпечатване на изхода, когато наследството е недостатъчно.

### Тестване в Judge системата

Тествайте решението си тук: [https://judge.softuni.bg/Contests/Practice/Index/934#2](https://judge.softuni.bg/Contests/Practice/Index/934#2).


## Задача: болница

За даден период от време, всеки ден в болницата пристигат пациенти за преглед. Тя разполага **първоначално** със **7 лекари**. Всеки лекар може да преглежда **само по един пациент на ден**, но понякога има недостиг на лекари, затова **останалите пациенти се изпращат в други болници**. **Всеки трети ден** болницата прави изчисления и **ако броят на непрегледаните пациенти е по-голям от броя на прегледаните, се назначава още един лекар**. Като назначаването става преди да започне приемът на пациенти за деня.

Напишете програма, която изчислява **за дадения период броя на прегледаните и непрегледаните пациенти**.

### Входни данни

На първия ред (аргумент) от входа стои цяло число в интервала [**1 … 1000**] - **периода**, за който трябва да направите изчисления . На следващите **редове (аргумента)** стои **по едно цяло число** в интервала [**1 … 10 000**] – **броя пациенти**, които пристигат за преглед за **текущия ден**. 

### Изходни данни

Да се **отпечатат** на конзолата **2 реда**:

* На **първия ред**: "**Treated patients: {брой прегледани пациенти}.**"
* На **втория ред**: "**Untreated patients: {брой непрегледани пациенти}.**"

### Примерен вход и изход

<table>
<thead>
<tr>
<th align="left"><strong>Вход</strong></th>
<th align="left"><strong>Изход</strong></th>
<th align="left"><strong>Обяснения</strong></th>
</tr>
</thead>
<tbody>
<tr>
<td valign="top">4<br>7<br>27<br>9<br>1</td>
<td valign="top">Treated patients: 23.<br>Untreated patients: 21.</td>
<td valign="top"><p><strong>1 ден</strong>: 7 прегледани и 0 непрегледани пациента за деня<br>
<strong>2 ден</strong>: 7 прегледани и 20 непрегледани пациента за деня<br>
<strong>3 ден</strong>: До момента прегледаните пациенти са общо 14,<br> а непрегледаните – 20 –> Назначава се нов лекар <br>–>
8 прегледани и 1 непрегледан пациент за деня<br>
<strong>4 ден</strong>: 1 прегледан и 0 непрегледани пациента за деня<br>
<strong>Общо: 23 прегледани и 21 непрегледани пациенти.</strong></p></td>
</tr>
</tbody>
</table>    

<table>
<thead>
<tr>
<th align="left"><strong>Вход</strong></th>
<th align="left"><strong>Изход</strong></th>
</tr>
</thead>
<tbody>
<tr>
<td valign="top">6<br>25<br>25<br>25<br>25<br>25<br>2</td>
<td valign="top">Treated patients: 40.<br>Untreated patients: 87.</td>
</tr>
<tr>
<td valign="top">3<br>7<br>7<br>7</td>
<td valign="top">Treated patients: 21.<br>Untreated patients: 0.</td>
</tr>
</tbody>
</table>    

### Насоки и подсказки
Отново започваме, като **декларираме и инициализираме** нужните променливи. Периодът, за който трябва да направим изчисленията, прочитаме от параметрите на функцията и запазваме в променливата **`period`**. Ще се нуждаем и от няколко помощни променливи: броя на излекуваните пациенти (**`treatedPatients`**), броя на неизлекуваните пациенти (**`untreatedPatients`**) и броя на докторите (**`countOfDoctors`**), който първоначално е 7: 

![](assets/chapter-5-2-images/04.Hospital-01.png)

С помощта на **`for` цикъл** обхождаме всички дни в дадения период (**`period`**). За всеки ден прочитаме от конзолата броя на пациентите (**`currentPatients`**). Увеличаването на докторите по условие може да стане **всеки трети ден**, **НО** само ако броят на непрегледаните пациенти е **по-голям** от броя на прегледаните. За тази цел проверяваме дали денят е трети – чрез аритметичния оператор за деление с остатък (**`%`**): **`day % 3 == 0`**.

Например:
 * Ако денят е **трети**, остатъкът от делението на **3** ще бъде **0** (**`3 % 3 = 0`**) и проверката **`day % 3 == 0`** ще върне **`true`**.
 * Ако денят е **втори**, остатъкът от делението на **3** ще бъде **2** (**`2 % 3 = 2`**) и проверката ще върне **`false`**.
 * Ако денят е **четвърти**, остатъкът от делението ще бъде **1** (**`4 % 3 = 1`**) и проверката отново ще върне **`false`**.

Ако проверката **`day % 3 == 0`** върне **`true`**, ще се провери дали и броят на неизлекуваните пациенти е по-голям от този на излекуваните: **`untreatedPatients > treatedPatients`**. Ако резултатът отново е **`true`**, тогава ще се увеличи броят на лекарите (**`countOfDoctors`**).

След това проверяваме броя на пациентите за деня (**`currentPatients`**) дали е по-голям от броя на докторите (**`countOfDoctors`**). Ако броят на пациентите е **по-голям**:
 - Увеличаваме стойността на променливата **`treatedPatients`** с броя на докторите (**`countOfDoctors`**).
 - Увеличаваме стойността на променливата **`untreatdPatients`** с броя на останалите пациенти, който изчисляваме, като от всички пациенти извадим броя на докторите (**`currentPatients - countOfDoctors`**).
 
Ако броят на пациентите **не е по-голям**, увеличаваме само променливата **`treatedPatients`** с броя на пациентите за деня (**`currentPatients`**).

![](assets/chapter-5-2-images/04.Hospital-02.png)

Накрая трябва само да отпечатаме броя на излекуваните и броя на неизлекуваните пациенти.

### Тестване в Judge системата

Тествайте решението си тук: [https://judge.softuni.bg/Contests/Practice/Index/934#3](https://judge.softuni.bg/Contests/Practice/Index/934#3).


## Задача: деление без остатък

Дадени са **n цели числа** в интервала [**1 … 1000**]. От тях някакъв **процент p1 се делят без остатък на 2**, **процент p2** се **делят без остатък на 3**, **процент p3** се **делят без остатък на 4**. Да се напише програма, която изчислява и отпечатва процентите p1, p2 и p3.
**Пример:** имаме **n = 10** числа: 680, 2, 600, 200, 800, 799, 199, 46, 128, 65. Получаваме следното разпределение и визуализация:
<table>
<thead>
<tr>
<th align="left"><strong>Деление без остатък на:</strong></th>
<th align="left"><strong>Числа</strong></th>
<th align="left"><strong>Брой</strong></th>
<th align="left"><strong>Процент</strong></th>
</tr>
</thead>
<tbody>
<tr>
<td valign="top">2</td>
<td valign="top">680, 2, 600, 200, 800, 46, 128</td>
<td valign="top">7</td>
<td valign="top">p1 = (7 / 10) * 100 = <strong>70.00%</strong></td>
</tr>
<tr>
<td valign="top">3</td>
<td valign="top">600</td>
<td valign="top">1</td>
<td valign="top">p2 = (1 / 10) * 100 = <strong>10.00%</strong></td>
</tr>
<tr>
<td valign="top">4</td>
<td valign="top">680, 600, 200, 800, 128</td>
<td valign="top">5</td>
<td valign="top">p3 = (5 / 10) * 100 = <strong>50.00%</strong></td>
</tr>
</tbody>
</table>   

### Входни данни

На първия ред (аргумент) от входа стои цялото число **n** (1 ≤ **n** ≤ 1000) – брой числа. На следващите **n реда** стои **по едно цяло число** в интервала [**1 … 1000**] – числата които да бъдат проверени на колко се делят.

### Изходни данни

Да се отпечатат на конзолата **3 реда**, всеки от които съдържа процент между 0% и 100%, с точност две цифри след десетичния знак, например 25.00%, 66.67%, 57.14%.
 * На **първия ред** – процентът на числата, които **се делят на 2**.
 * На **втория ред** – процентът на числата, които **се делят на 3**.
 * На **третия ред** – процентът на числата, които **се делят на 4**.

### Примерен вход и изход

<table>
<thead>
<tr>
<th align="left"><strong>Вход</strong></th>
<th align="left"><strong>Изход</strong></th>
<th align="left"><strong>Вход</strong></th>
<th align="left"><strong>Изход</strong></th>
<th align="left"><strong>Вход</strong></th>
<th align="left"><strong>Изход</strong></th>
</tr>
</thead>
<tbody>
<tr>
<td valign="top"><strong>10</strong><br>680<br>2<br>600<br>200<br>800<br>799<br>199<br>46<br>128<br>65</td>
<td valign="top">70.00%<br>10.00%<br>50.00%</td>
<td valign="top"><strong>3</strong><br>3<br>6<br>9</td>
<td valign="top">33.33%<br>100.00%<br>0.00%</td>
<td valign="top"><strong>1</strong><br>12</td>
<td valign="top">100.00%<br>100.00%<br>100.00%</td>
</tr>
</tbody>
</table>   

### Насоки и подсказки

За тази и следващата задача ще трябва сами да напишете програмния код, следвайки дадените напътствия.

Програмата, която решава текущия проблем, е аналогична на тази от задача **Хистограма**, която разгледахме по-горе. Затова можем да започнем с декларацията на нужните ни променливи. Примерни имена на променливи може да са: **`n`** – брой на числата (който трябва да прочетем) и **`divisibleBy2`**, **`divisibleBy3`**, **`divisibleBy4`** – помощни променливи, пазещи броя на числата от съответната група.

За да прочетем и разпределим всяко число в съответната му група, ще трябва да завъртим **`for` цикъл** от **`0`** до **`n`** (броя на числата). Всяка итерация на цикъла трябва да прочита и разпределя **едно единствено число**. Различното тук е, че **едно число може да попадне в няколко групи едновременно**, затова трябва да направим **три отделни `if` проверки за всяко число** – съответно дали се дели на 2, 3 и 4 и да увеличим стойността на променливата, която пази броя на числата в съответната група. 

**Внимание**: **`if-else`** конструкция в този случай няма да ни свърши работа, защото след като намери съвпадение се прекъсва по-нататъшното проверяване на условията.

Накрая трябва да отпечатате получените резултати, като спазвате посочения формат в условието.

### Тестване в Judge системата

Тествайте решението си тук: [https://judge.softuni.bg/Contests/Practice/Index/934#4](https://judge.softuni.bg/Contests/Practice/Index/934#4).


## Задача: логистика

Отговаряте за логистиката на различни товари. **В зависимост от теглото** на всеки товар е нужно **различно превозно средство** и струва **различна цена на тон**:

 * До **3 тона** – **микробус** (200 лева на тон).
 * От **над 3 и до 11 тона** – **камион** (175 лева на тон).
 * **Над 11 тона – влак** (120 лева на тон).

Вашата задача е да изчислите **средната цена на тон превозен товар**, както и **колко процента от товара** се превозват с **всяко превозно средство**.

### Входни данни

Програмата чете **поредица от числа** (аргумента):
 * На първия ред (аргумент): **брой на товарите** за превоз – **цяло число** в интервала [**1 … 1000**].
 * На всеки следващ ред (аргумент) се подава **тонажът на поредния товар** – **цяло число** в интервала [**1 … 1000**].

### Изходни данни

Да се отпечатат на конзолата **4 реда**, както следва:
 * **Ред #1** – **средната цена на тон превозен товар** (закръглена до втория знак след десетичната точка).
 * **Ред #2** – **процентът** товар, превозван с **микробус** (между 0.00% и 100.00%, закръглен до втория знак след десетичната точка).
 * **Ред #3** – **процентът** товар, превозвани с **камион** (между 0.00% и 100.00%).
 * **Ред #4** – **процентът** товар, превозвани с **влак** (между 0.00% и 100.00%).
 
### Примерен вход и изход

<table>
<thead>
<tr>
<th align="left"><strong>Вход</strong></th>
<th align="left"><strong>Изход</strong></th>
<th align="left"><strong>Обяснения</strong></th>
</tr>
</thead>
<tbody>
<tr>
<td valign="top">4<br>1<br>5<br>16<br>3</td>
<td valign="top">143.80<br>16.00%<br>20.00%<br>64.00%</td>
<td valign="top">
С <b>микробус</b> се превозват два от товарите <b>1</b> + <b>3</b>, общо <b>4</b> тона.<br>
С <b>камион</b> се превозва един от товарите: <b>5</b> тона.<br>
С <b>влак</b> се превозва един от товарите: <b>16</b> тона.<br>
<b>Сумата</b> от всички товари е: 1 + 5 + 16 + 3 = <b>25</b> тона.<br>
Процент товар <b>с микробус</b>: 4/25*100 = <b>16.00%</b><br>
Процент товар <b>с камион</b>: 5/25*100 = <b>20.00%</b><br>
Процент товар <b>с влак</b>: 16/25*100 = <b>64.00%</b><br>
<b>Средна цена</b> на тон превозен товар: (4 * 200 + 5 * 175 + 16 * 120) / 25 = <b>143.80</b>
</td>
</tr>
</tbody>
</table>

<table>
<thead>
<tr>
<th align="left"><strong>Вход</strong></th>
<th align="left"><strong>Изход</strong></th>
<th align="left"><strong>Вход</strong></th>
<th align="left"><strong>Изход</strong></th>
</tr>
</thead>
<tbody>
<tr>
<td valign="top">5<br>2<br>10<br>20<br>1<br>7</td>
<td valign="top">149.38<br>7.50%<br>42.50%<br>50.00%</td>
<td valign="top">4<br>53<br>7<br>56<br>999</td>
<td valign="top">120.35<br>0.00%<br>0.63%<br>99.37%</td>
</tr>
</tbody>
</table>

### Насоки и подсказки

Първо **ще прочетем теглото на всеки товар** и ще **сумираме** колко тона се превозват съответно с **микробус**, **камион** и **влак** и ще изчислим и **общите тонове** превозени товари. Ще пресметнем **цените за всеки вид транспорт** според превозените тонове и **общата цена**. Накрая ще  пресметнем и отпечатаме **общата средна цена на тон** и **каква част от товара е превозена с всеки вид транспорт процентно**.

Декларираме си нужните променливи, например: **`countOfLoads`** – броя на товарите за превоз (прочитаме ги от подадените аргументи), **`sumOfTons`** – сумата от тонажа на всички товари, **`microbusTons`**, **`truckTons`**, **`trainTons`** – променливи, пазещи сумата от тонажа на товарите, превозвани съответно с микробус, камион и влак.

Ще ни трябва **`for` цикъл** от **`0`** до **`countOfLoads - 1`**, за да обходим всички товари. За всеки товар **прочитаме теглото му** (в тонове) и го запазваме в променлива, например **`tons`**. Прибавяме към сумата от тонажа на всички товари (**`sumOfTons`**) теглото на текущия товар (**`tons`**). След като сме прочели теглото на текущия товар, **трябва да определим кое превозно средство ще се ползва за него** (микробус, камион или влак). За целта ще ни трябват **`if-else`** проверки:

 * Ако стойността на променливата **`tons`** е **по-малка от 3**, увеличаваме стойността на променливата **`microbusTons`** със стойността на **`tons`**:
 
   ```javascript
   microbusTons += tons;
   ```
   
 * При условие, че стойността на **`tons`** е **до 11** - увеличаваме **`truckTons`** с **`tons`**.
 * Ако **`tons`** e **повече от 11**, увеличаваме **`trainTons`** с **`tons`**.

Преди да отпечатаме изхода трябва да **изчислим процента на тоновете, превозвани с всяко превозно средство** и **средната цена на тон**. За средната цена на тон ще си декларираме още една помощна променлива **`totalPrice`**, в която ще **сумираме общата цена на всички превозвани товари** (с микробус, камион и влак). Средната цена ще получим, разделяйки **`totalPrice`** на **`sumOfTons`**. Остава **сами да изчислите** процента на тоновете, превозвани с всяко превозно средство, и да отпечатате резултатите, спазвайки формата в условието.

### Тестване в Judge системата

Тествайте решението си тук: [https://judge.softuni.bg/Contests/Practice/Index/934#5](https://judge.softuni.bg/Contests/Practice/Index/934#5).
